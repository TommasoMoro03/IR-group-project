Il primo podio di un pilota italiano in Formula 1 dal 2009 - Il Post

Sport
Domenica 15 giugno 2025
Il primo podio di un pilota italiano in Formula 1 dal 2009
Lo ha ottenuto il diciottenne Andrea Kimi Antonelli nel Gran Premio del Canada, vinto dal suo compagno di squadra alla Mercedes George Russell
Condividi
Condividi
Facebook
X (Twitter)
Email
Whatsapp
Regala il Post
I due piloti della Mercedes George Russell e Andrea Kimi Antonelli (Kym Illman/Getty Images)
Caricamento player
Il pilota della Mercedes George Russell ha vinto il Gran Premio del Canada di Formula 1 che si è corso domenica al circuito di Montréal. Al secondo posto è arrivato Max Verstappen della Red Bull e al terzo il diciottenne italiano
Andrea Kimi Antonelli
, sempre della Mercedes, al suo primo podio in Formula 1. Era dal 2009, quando Jarno Trulli arrivò secondo nel Gran Premio di Suzuka, che un pilota italiano non andava sul podio in una gara di Formula 1.
A cinque giri dalla fine il pilota della McLaren Lando Norris ha cercato in modo un po’ maldestro di sorpassare il compagno di squadra Oscar Piastri, urtandolo. Lo stesso Norris è stato costretto al ritiro, mentre Piastri ha chiuso al quarto posto e continua a guidare la
classifica
con 198 punti, seguito proprio da Norris a 176 (la McLaren è nettamente
la scuderia con l’auto migliore
, per ora) e Verstappen a 155. Le due Ferrari sono andate
ancora così così
: Charles Leclerc è arrivato quinto, Lewis Hamilton sesto.
Su Antonelli ci sono da tempo grandi aspettative, perché viene considerato un giovane pilota eccezionalmente promettente e talentuoso. Per il momento sta andando abbastanza bene, considerando che è la sua stagione di esordio in Formula 1 e che ha il difficilissimo compito di sostituire il pilota di Formula 1 più vincente della storia, Lewis Hamilton. Nel Gran Premio di esordio era arrivato quarto,
compiendo una sorprendente rimonta
, poi aveva ottenuto altri piazzamenti notevoli, ma nelle ultime tre gare non aveva fatto punti. Con questo terzo posto è diventato il terzo pilota più giovane di sempre a finire un Gran Premio di Formula 1 sul podio, dopo Max Verstappen e Lance Stroll.
– Leggi anche:
Una Ferrari ha vinto la 24 ore di Le Mans, di nuovo
Tag:
Andrea Kimi Antonelli
-
formula 1
-
gran premio canada
-
gran premio formula 1
Mostra i commenti