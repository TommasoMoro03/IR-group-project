La Nazionale ha scelto come allenatore Gennaro Gattuso, uno da situazioni ingarbugliate - Il Post

Sport
Domenica 15 giugno 2025
La Nazionale ha scelto come allenatore Gennaro Gattuso, uno da situazioni ingarbugliate
Stavolta potrebbe trovare un contesto difficile persino per i suoi standard
Condividi
Condividi
Facebook
X (Twitter)
Email
Whatsapp
Regala il Post
Gennaro Gattuso, 47 anni (Bryn Lennon/Getty Images)
Caricamento player
La Federazione calcistica italiana (FIGC)
ha comunicato
che Gennaro Gattuso è il nuovo commissario tecnico (cioè l’allenatore) della Nazionale italiana maschile. Prende il posto di Luciano Spalletti, che
era stato esonerato
la settimana scorsa
in modo abbastanza caotico
, dopo la pesante sconfitta subita contro la Norvegia che
ha complicato parecchio
il percorso di qualificazione ai Mondiali del 2026.
Gattuso ha 47 anni e nell’ultima stagione ha allenato l’Hajduk Spalato, arrivando terzo nel campionato croato a soli due punti dalla prima in classifica. In precedenza aveva allenato il Marsiglia, il Valencia, il Napoli, il Milan, il Pisa, l’Ofi Creta, il Palermo e il Sion, vincendo la Coppa Italia del 2020 con il Napoli. La sua carriera da allenatore è stata finora abbastanza contraddittoria: tutte le sue squadre hanno avuto momenti di grande entusiasmo, ma le sue esperienze si sono spesso concluse in modo deludente e confuso. Non è mai stato a lungo in una squadra, come si intuisce dal numero di quelle che ha allenato nei pochi anni di carriera.
Molto spesso
si è trovato ad affrontare situazioni complicate
anche fuori dal campo, allenando club finanziariamente mal messi e con dirigenze poco presenti. Il modo totalizzante e generoso con cui le ha vissute, a volte pagando lui stesso gli stipendi a calciatori e dipendenti del club, lo ha fatto apprezzare dai suoi calciatori e molte volte anche dai tifosi, anche quando i risultati non erano convincenti.
– Leggi anche:
Gennaro Gattuso trova problemi
Anche con l’Italia non sarà facile, e forse anche per questo la federazione ha scelto Gattuso, uno dei pochi tra gli allenatori senza squadra con il coraggio di accettare un incarico così delicato. Ma è anche evidentemente una scelta di ripiego: Gattuso è stato scelto dopo che erano stati valutati altri allenatori, e soprattutto dopo il
rifiuto di Claudio Ranieri
. Non è un allenatore di primo livello (o almeno non lo è stato fin qui) e non ha avuto esperienze che lo rendano particolarmente adatto al ruolo, se non per il fatto che anche questa volta dovrà gestire una situazione molto intricata, sia in campo che fuori.
La Nazionale non si qualifica ai Mondiali da due edizioni ed è in un periodo di involuzione cominciato di fatto dopo la vittoria degli Europei del 2021: per non mancare di nuovo i Mondiali dovrà in sostanza vincere tutte e sei le rimanenti partite del girone e avere una differenza reti migliore della Norvegia, oppure arrivare seconda e vincere i playoff.
Anche il passato da calciatore e il grande impegno mostrato con la Nazionale potrebbero aver inciso nelle scelte della federazione: nelle ultime partite, oltre alla poca organizzazione tattica e alla qualità non eccelsa dei giocatori, si è vista anche una mancanza di carattere e personalità nei giocatori. Gattuso ha giocato 73 partite con l’Italia tra il 2000 e il 2010, vincendo da protagonista i Mondiali del 2006. Era un centrocampista molto grintoso (per questo fu soprannominato
Ringhio
) e di gran temperamento, pure un po’ sottovalutato per quanto faceva con il pallone, perché spesso, in Nazionale e nel Milan, giocava a fianco di calciatori molto abili tecnicamente (come Andrea Pirlo). Nel 2000 aveva vinto anche gli Europei con la Nazionale Under 21.
Tag:
calcio
-
gennaro gattuso
-
Italia
-
nazionale
Mostra i commenti